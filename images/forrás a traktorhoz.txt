Télen több idő jut a javításra, ilyenkor kell a gépeket a tavaszi munkákhoz felkészíteni. Az alkatrészcserék és a kisebb javítások egy részét egy jó műszaki érzékkel és műhellyel rendelkező gazdálkodó is el tudja végezni.

Az erőgépek az üzemóraszám növekedésével időszakonként átvizsgálásra szorulnak, valamint olajcserére, új légszűrőbetétekre, a közlekedés szempontjából fontos részegységek (kormányszerkezet, világító berendezések, gumiabroncs stb.) rendszeres ellenőrzésére. A tervszerű (üzemóraszámhoz kötött) szervizen túlmenően váratlan meghibásodások is adódhatnak, továbbá egy bizonyos időn túl nagyjavításra, felújításra is sor kerülhet. A mezőgazdasági munkák szüneteltetése miatt leginkább a téli hónapok alkalmasak a javítások elvégzésére.

Nagyüzemben, márkaszervizben

Mindezekhez megfelelő feltételekre ? műhelyre, készülékekre, szerszámokra, alkatrészekre, műszaki anyagokra ? és természetesen tudásra is szükség van. Ott, ahol ez nem, vagy csak korlátozottan áll rendelkezésre, megfontolandó, hogy a vállalkozás vagy gazdaság hozzáfogjon-e az ilyen tevékenységhez.

A nagyobb területtel és gépparkkal rendelkező gazdaságok ? ahol meg tudták tartani a nagyüzemektől átvett javítóműhelyeket és a legfontosabb szakembereket is (motorszerelő, adagolós, járművillamossági szerelő, lakatos-hegesztő stb.) ? jobb feltételekkel rendelkeznek a javítási munkákhoz. Itt megoldható a traktorok és a magajáró gépek téli javításának nagy része is. Minden javítási feladatot azonban ezek sem képesek elvégezni.

A mai korszerű traktorok bonyolult elektronikával vezérelt motorjainak, sebességváltóinak, hidraulikus egységeinek javítását célszerű inkább márkaszervizre bízni, amely jobban felkészült az ilyen munkákra ? megfelelő célszerszámokkal, technológiával ?, és nem utolsó sorban garanciát tud vállalni értük.

Otthon

Átlagos felkészültségű műhellyel és szakemberháttérrel házilag is javíthatók a munkagépek. Ilyenkor a gazdálkodó beszerzi a szakműhelyek által felújított cseremotorokat és részegységeket, amelyek beépítését, összeszerelését már saját műhelyében is elvégezheti. Ez sokszor még a kevésbé bonyolult felépítésű traktoroknál (pl. MTZ-k) és egyéb gépeknél is jobban megéri, mintha saját magunk állnánk neki a motor szétszedésének.

A kevésbé bonyolult részegységek (járószerkezet, kormányberendezés, víz- és olajhűtő rendszerek, hidraulikus függesztő berendezések és TLT-k) javítása jól felszerelt saját műhely-ben is elvégezhető, ha kéznél van a hozzáértő, lelkiismeretes szerelő. Ugyanez vonatkozik az arató-cséplőgépek cséplő és magleválasztó rendszerére, az ékszíjas hajtásokra vagy a járvaszecskázók behordó-, aprító- és anyagtovábbító egységeire. Bonyolultabb hidrosztatikus hajtásokat és motorokat azonban ilyen gépek esetén is szakműhelyben célszerű javíttatni.

A legtöbb műhelyben elvégezhető a talajművelő gépek vázkeret- deformációinak megszüntetése, a keletkezett repedések hegesztéssel történő megerősítése, a művelő szerszámok komplett ? vagy a talajban dolgozó részeinek ?, valamint a kopott csapoknak, csavaroknak a cseréje. Az elkopott, deformálódott művelő szerszámokat mindig ki kell cserélni, ellenkező esetben a munkavégzés minősége jelentősen romlik.

Ami a legjobban kopik

Vetőgépek esetén leggyakrabban a hajtásokat, a csoroszlyákat, a csoroszlya- és vetőkocsi-felfüggesztéseket kell javítani vagy felújítani. De a vázkeret és nyomjelző csoroszlyák deformációja, sérülése is viszonylag könnyen helyrehozható. A vetőgépeknél a kapott hajtásláncokat, lánckerekeket és vetőcsoroszlyákat is le kell cserélni, ha pontos vetést várunk el azoktól.

Gyakori javítást igényelnek a szálastakarmány-betakarító gépek közül a rotációs kaszáló gépek, a rendkezelők és a bálázók is. Ezek javítása szintén elvégezhető saját műhelyben. A kaszáknál a kopott csúszótalpak vagy csúszótányérok, a sérült, deformálódott forgórészek és kések cseréje merül fel leggyakrabban. A hajtások (hajtóművek, összekötő kardántengelyek) ellenőrzésére is megfelelő figyelmet kell fordítani (olajszintek, olajcsere, tömítések), a kopott hajtóműveket szintén le kell cserélni. Hasonló javítások jelentkezhetnek a rendkezelő gépeknél is. A törött, deformálódott villákat újakkal kell felváltani, a deformálódott villakarokat ki kell egyengetni.

Hengeres bálázó esetében a leggyakoribb feladat a rendfelszedő felújítása, a kopott hajtásláncok és lánckerekek, valamint a gumiszalagos gépek esetében a sodró-tömítő szalagok cseréje. A szögletes nagybálázóknál a hajtóművek, a tömörítő csatorna, valamint a kötöző szerkezetek felújítása és javítása merül fel.

Szinte minden gazdaság rendelkezik permetező géppel is. Ezeknél jellemző tennivaló a szórókeret deformációjának, a permetlé elosztó rendszerek hibájának kijavítása, és a sérült, kopott szórófejtartók, illetve szórófejek és -betétek cseréje. A permetléellátó rendszeren belül a permetlészivattyú, a nyomásszabályzók hibáinak elhárítása szükséges, amit sokszor csak cserével lehet megoldani.

Az eddig számba vett gépeknél a járókerekek is gyakran javításra szorulnak. A deformálódott keréktárcsákat javítani vagy cserélni kell, hasonló feladatok jelentkezhetnek a gumiabroncsokkal kapcsolatban is. Ezek élettartamát növeli, ha a gé-nyomását és a felületüket lekezelik.

A javításokhoz és felújításokhoz hozzá tartozik, hogy a gépek festési, felületkezelési és esztétikai hibái is kijavításra kerüljenek, mert a korrózió ugyancsak több hiba forrása lehet.

Ilyenkor olajjal kell feltölteni a hajtóműveket és friss kenőanyagokkal a kenőhelyeket, csapágyakat. Minden esetben száraz járatással ellenőrizni kell javítás után az egyes funkciókat és a javítás eredményét.

Ne nyúljunk hozzá!

Az egyéni gazdaságok elsősorban akkor vállalkozzanak javításra, ha van a családban hozzá értő ember és olyan zárt környezet, ahol a gépeket meg lehet bontani, valamint a szereléshez szükséges szerszámok is rendelkezésre állnak. Továbbá lehetőségük van a cserealkatrészek pontos (cikkszám szerinti) azonosítására és beszerzésére. Ha az egyéni gazdálkodó nem rendelkezik a fentiekkel, akkor jobban teszi, ha szakemberhez (szerelőműhelyhez, szakszervizhez) fordul segítségért. Hozzá nem értő barkácsolással általában csak hibát hibára halmoz a műkedvelő gépszerelő.

Ahogy a gépek egyre bonyolultabbá, elektronikus vezérlésűvé válnak, úgy terjednek a nyugati mintájú, márkaszervizes gépjavítások. Ezzel a tendenciával kell számolni Magyarországon is, mint ahogy a személy- és tehergépkocsik esetében is ez dominál már.

TRAKTORSZERELÉS ? MIT SZABAD ÉS MIT TILOS?

A gép kezelőjének ismerni kell az eszközt, amivel dolgozik. Fontos, hogy a kisebb javításokat és ellenőrzéseket biztosan el tudja végezni rajta. Vannak azonban olyan szerkezeti elemek, amelyek javítását szakemberre kell bízni.

Járószerkezet 
A traktorabroncs könnyen megsérülhet, ezt a gépkezelőnek (esetleg segítséggel) ki kell tudni cserélni. Ügyeljünk az abroncsméretre és az emelő megfelelő alátámasztására! Fontos, hogy az átellenesen meghúzott anyákat néhány kilométer/ üzemóra megtétele után újra meg kell húzni!
Kormányberendezés 
Ehhez inkább szakember nyúljon! Ha ugyanis helytelenül állítják be, a kerékösszetartás és a kerék dőlésszöge nem megfelelő lesz. Ez egyrészt nagy sebességnél biztonsági kockázatot jelent, másrészt rendellenes kopásokhoz vezethet, ami a gumiabroncs idő előtti cseréjét eredményezi.
Víz- és olajhűtő rendszerek 
Ezekhez a rendszerekhez komoly szaktudás kell. Ha ügyetlenül nyúlunk a géphez, égési sérüléseket szerezhetünk, ha pedig rosszul végezzük a munkát, megszorulásokat okozhatunk, ami motorkárosodáshoz vezet!
Hidraulikus függesztő berendezések 
Ezen berendezések zsírzását nemcsak hogy el lehet, de el is kell bizonyos időközönként végezni! A modernebb gépeknél azonban a függesztőmű-pozicionáló szenzor helyes beállítása a szakember dolga. Helytelen beállítás esetén a hidraulika nem működik jól, és a hidraulikaszivatytyú tönkremegy.
TLT 
Ha magunk szeretnénk a TLT-t szerelni, csak a csonk cseréjét végezzük el, a többi a szakember dolga. Mivel a TLTváltómű benne van a váltóműben, ezért annak szereléséhez az egész váltóművet szét kell szerelni. Ha ezt valaki nem jól rakja össze, az a mechanikus TLT-k esetében csapágyproblémákat, az elektrohidraulikus vezérlésű TLT-knél pedig az olajfürdős (lamellás) tengelykapcsoló tönkremenetelét okozhatja, nem kevés bosszúságot és anyagi megterhelést okozva tulajdonosának!

Forrás: Axiál Kft.